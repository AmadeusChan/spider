20110415142953558674060
2011年04月15日 14:29:53　　清华新闻网

   
李东东：清华赋贺清华大学百年华诞


来源：人民日报 2011-04-15


　　时维辛卯，序属季春，莺飞草长，火树银花。钟灵毓秀，清华八方揽胜景；四海五洲，学堂百年聚光华。大礼堂莺歌燕舞，少长咸集，执手共话；二校门腾蛟起凤，契阔谈燕，纵横挥洒。苍髯皓首，不坠先生煌煌志；赤子丹心，敢忘后学喁喁情。京西形胜，一园神韵阅千年；清新俊逸，一府精英纳天下。


　　槛外山光，窗中云影。春风化雨，水木清华。历春夏秋冬万千变幻，方知非凡境；任东西南北去来澹荡，更道是仙居。熙春、云锦，三百年间繁囿地；近春、清华，昔日曾是帝王家。一泓秀水映荷塘月色；三亭幽阁被朱檐灰瓦。荒岛葳蕤，朝迎旭日；斋馆栉比，夕送落霞。近揽西山秀色，远接东溟苍茫，名园名校，世纪佳话。缘起庚子，开帷辛亥，更名壬子，善定戊辰。创业艰难时，筚路蓝缕；颠沛流离处，刚毅坚卓。看红旗漫卷，天地翻覆，杏坛更奏弦歌，绛帐再哺新芽。顶天，立地，树人，百年砥砺，一朝芳华。


　　自强不息，厚德载物。人文日新，桃李清华。非谓大楼，而有大师，际会风云，名播迩遐。师从名师而名师出，在在鸿儒；学以博学则博学众，代代奇葩。四大导师名闻宇内，闳中肆外；六千教授学贯中西，含英咀华。科学工程院士，五有其一；两弹一星元勋，半出门下。红烛无声，春蚕有意，理工贤才，文史大雅。中西融会，古今贯通，文理渗透，是学术传统；焚膏继晷，旁搜远绍，校短量长，知学海无涯。如切如磋，如琢如磨，晨昏苦读，不废冬夏。最难风雨故人去，喜看河山新秀发。百年虬枝不言老，催开十七万树紫荆花。


　　爱国奉献，追求卓越。行胜于言，大道清华。大学之道，在明明德，在亲民，在止于至善。前贤箴言励志，寄心海隅；后继以身许国，壮志天涯。五四精神烛照，薪火相传；一二九光焰不息，振兴中华。民主斗士，拍案而起；文学巨匠，穷节不屈。大鹏一日同风起，抟摇直上九万里，其心雄，其志嘉。又红又专，全面发展，德智体美，精诚擘画。背负青天，脚踏实地，从我做起，胸怀天下。以庙堂之音立魂魄，以宰辅之志照肝胆，忧国忧民寄青史，立德立功在万家。清芬挺秀，华夏增辉，教也无涯，学也无涯。大道之行，积于跬步，千秋黉舍，百年清华。



    

 
            
2011年04月15日 14:29:53　　清华新闻网

          

   
